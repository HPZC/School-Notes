# Punca-punca kemalangan jalan raya

Kemalangan jalan raya merupakan fenomena yang semakin membimbangkan kita pada hari ini. Setiap hari, ada sahaja berita-berita mengenai kemalangan jalan raya. Keadaan ini telah menjadikan kemalangan jalan raya buah mulut masyarakat. Semua orang tidak mengira pekerjaan dan kenderaan yang dipandu akan terlibat dalam kemalangan jalan raya seperti pemandu bas, pemandu motosikal, penunggang basikal, pejalan kaki dan sebagainya. Kemalangan ini boleh berlaku di jalan raya dan lebuh raya. Biasanya, kemalangan sebegini akan membawa kecederaan dan kematian. Oleh itu, kita haruslah mengenalpasti punca-punca berlakunya kemalangan jalan raya supaya dapat mengurangkan kadar kemalangan ini. 

Antara punca berlakunya kemalangan jalan raya ialah kecuaian pemandu itu sendiri ketika  menggunakan jalan raya. Ramai pemandu memandu dalam keadaan mabuk dan mengantuk atau ketidaksedaran. Hal ini menyebabkan risiko untuk seseorang itu mengalami kecelakaan jalan raya semakin tinggi. Terdapat juga pemandu yang tidak memberatkan penjagaan kenderaan, mereka tidak menyedarkan bahawa rencaman kemalangan boleh berlaku kerana masalah brek, tayar dan sebagainya. Selain itu, sikap sesetengah pemandu yang leka berbual-bual dengan rakan sebelah serta mengggunakan telefon bimbit ketika memandu turut menyebabkan kemalangan. Mereka tidak menghiraukan keselamatan orang lain ketika memandu kerana menganggap mereka cekap mengawal stering kenderaan. Jadi, kemalangan mudah berlaku akibat kecuaian mereka ini.

Keadaan jalan raya yang tidak baik juga merupakan salah satu punca kemalangan jalan raya di negara kita. Biasanya jalan raya menjadi lebih bahaya ketika waktu hujan turun kerana air hujan menyebabkan jalan raya menjadi lebih licin lalu sukar untuk dikawal jika pemandunya tidak berhati-hati. Keadaan jalan raya yang teruk akan membahayakan pengguna jalan raya khususnya bagi mereka yang memandu pada waktu malam. Namun, ketiadaan lampu jalan di sepanjang jalan raya telah menyebabkan keadaan sekeliling menjadi gelap dan seterusnya membataskan penglihatan para pemandu terhadap objek  di hadapan mereka. Kondisi sebegini bukan sahaja mengganggu tumpuan pemandu malah secara tidak langsung menyebabkan pemandu tidak sedar akan posisi sebenar kenderaan mereka. Maka, jalan raya yang buruk harus dibaharukan supaya dapat memastikan keselamatan pengguna jalan raya.

Seterusnya, kelemahan penguatkuasaan undang-undang dan peraturan juga merupakan punca kecelakaan di jalan raya. Walaupun Malaysia mempunyai undang-undang dan peraturan yang ketat, namun ketidaktegasan dalam pelaksanaan undang-undang sudah  pasti membuka ruang kepada sesetengah pihak untuk terus melakukan kesalahan di jalan  raya. Sebagai contoh, akibat daripada ketidakjujuran segelintir pihak berkuasa yang sanggup  menerima rasuah, pemandu bas yang mempunyai banyak saman dan waran tangkap masih terlepas daripada tindakan undang-undang. Tuntasnya, kelemahan penguatkuasaan undang-undang turut menjadi sesuatu punca utama dalam masalah kemalangan jalan raya.

Tambahan pula, penambahan bilangan kenderaan di jalan raya juga merupakan satu punca berlakunya kemalangan jalan raya. Mutakhir ini, setiap rumah mempunyai sekurang-kurangnya satu kenderaan. Pertambahan bilangan kenderaan menjadikan lalu lintas begitu sibuk dan penuh dengan kenderaan. Sudah pasti keadaan ini meningkatkan peratusan untuk sesuatu kemalangan berlaku di jalan raya. Jelasnya, bilangan kemalangan bertambah juga berkaitan dengan bilangan kenderaan yang bertambah.

Akhirnya, punca berlakunya kemalangan jalan raya juga termasuk sikap pemandu yang tidak sabar. Biasanya, pemandu suka memandu kenderaan melebihi had laju laju supaya mereka cepat tiba di destinasi. Sesetengah pemandu juga tidak suka berhenti di lampu isyarat kerana menganggap akan memperlambat pergerakan mereka. Hal ini menyebabkan kebanyakkan kemalangan jalan raya berlaku di lampu isyarat. Mereka bukan sahaja mengabaikan nyawa mereka sendiri malah membahayakan pengguna jalan raya lain. Oleh itu, pemandu yang bersikap agresif dan tidak sabar tidak sesuai untuk memandu di jalan raya.

Kesimpulannya, kemalangan di jalan raya berpunca daripada pelbagai faktor. Oleh itu, pelbagai usaha yang berani harus dilaksanakan oleh pihak berkuasa dan pengguna jalan raya untuk menghalang masalah ini berleluasa lagi. Kita harus sedar bahawa nilai nyawa manusia begitu berharga. Pandu cermat,jiwa selamat.

(587 patah perkataan)

`jiahuiiiii @ 13th July 2022 21:40`